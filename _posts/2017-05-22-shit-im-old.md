---
layout: post
date: 2017-05-22
title: Onder vuur
tags: migratie
---

"Binnen twee maanden zou ik hier racist zijn," zegt mijn collega. Dat kan ik mij moeilijk voorstellen. Haar werk is het begeleiden van mensen die er niet in slagen in Belgie asiel te krijgen. En vandaag is ze op bezoek bij de Dienst Vreemdelingenzaken. De Dienst zwaait de plak in een vijftal gesloten centra: gevangenisachtige kampen op afgelegen plaatsen waar de administratie ongewensten verstopt. Maar vandaag is mijn collega niet in een gesloten centrum, maar in de kantoren van DVZ zelf: het hol van de leeuw.

*Hol* is in dit geval letterlijk te nemen. De kantoren van DVZ liggen onder de grond, in een kelder in de Brusselse Noordwijk. Het is er een gewroet van lichamen, witte in pak en das, donkere in trainingpak, en alles ertussenin. In elke kamer zitten wel twintig mensen op een kluitje. Veel van hen zijn vuil en stinken. Ze hebben buiten gekampeerd. Hun kleren zijn ongewassen. Ze zijn moe, verwaaid. Dit is Brussel, maar niet het Brussel van de forenzen. Ook niet het Brussel van de daklozen. Dit is het Brussel aan het einde van de Balkanroute, of Brussel over de Middellandse Zee. In het bedompte kelderkantoor waar mijn collega binnenkomt zitten drie groepjes. Aan het eerste bureau een hele groep Eritreers, een familie van tien. Negen zwijgen, terwijl een man spreekt. Hij richt zich niet tot de medewerker van DVZ, een zorgelijke man van een jaar of vijfendertig met een opvallende rode gloed waar zijn kaken aan zijn hals grenzen, en die nota's neemt op zijn laptop, maar tot een tolk, gekleurd als hijzelf maar gekleed als de beambte, die ingespannen luistert.